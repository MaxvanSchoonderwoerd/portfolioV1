---
title: "Website Popkoor Singing Beat"
description: "Een platform voor alle leden van het koor om te repeteren en te communiceren."
stack: "Laravel (PHP) + MySQL"
pubDate: "18 januari 2023"
heroImage: "/popkoor.webp"
badge: "HIGHLIGHTED"
---

Voor TLE1 kreeg ik voor het eerst een team toegewezen waarmee we aan de slag gingen voor ons eerste TLE-project. Tijdens dit project deden we alsof we een webbureau waren en kregen we een opdrachtgever toegewezen. Onze opdrachtgever, een popkoor genaamd "Singing Beat", had een erg verouderde website, wat resulteerde in verminderde communicatie met zowel de buitenwereld als de koorleden.

Mijn rol tijdens dit project was "Onderzoekende technoloog", waarbij ik verantwoordelijk was voor al het onderzoek. Een onderdeel van dit onderzoek was bijvoorbeeld het doelgroeponderzoek, dat ik heb uitgevoerd aan de hand van interviews, enquêtes en deskresearch. Op basis van dit onderzoek kon vervolgens een oplossing worden ontworpen voor de koorleden. We hebben dit gezamenlijk geprogrammeerd, waarbij ik voornamelijk de rol van backend-programmeur had.

De oplossing waar we op uitkwamen was een vernieuwde website, waarop het makkelijker zou zijn om content te uploaden en te downloaden. De koorleden kunnen nu de nummers thuis repeteren door ze van de website te downloaden. Op de oude website was dit echter traag en niet gebruiksvriendelijk. Hetzelfde gold voor de bestuursleden die deze content moesten uploaden. Dit was erg ingewikkeld en tijdrovend. Voor elk van de 100+ nummers in het repertoire moesten de volgende bestanden worden geüpload:

- Minimaal 5 stempartijen
- Songteksten
- Vertaalde songteksten
- Instrumentatie (geen stemmen)
- Het volledige nummer

Op de nieuwe website die we hebben gebouwd, hebben we dit proces aanzienlijk vereenvoudigd. De bestuursleden kunnen nu alle bestanden in één keer uploaden middels "drag and drop". Voor de leden hebben we een volledige audiospeler gemaakt met functies als:

- Zoeken naar nummers
- Favoriete nummers markeren
- Filteren van nummers op bijvoorbeeld genre of afspeellijst
- Bestuursleden kunnen nu afspeellijsten maken voor bijvoorbeeld aankomende optredens

Verder kunnen op de website foto's worden geüpload en gedownload, en is het mogelijk om aankondigingen te plaatsen. Deze nieuwe functies en verbeteringen in gebruiksvriendelijkheid gaan gepaard met een compleet nieuwe vormgeving en stijl, zowel voor desktop als mobiel.

![popkoor](../../../../../public/popkoor%202.webp)
